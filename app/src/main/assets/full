/-----------------------------------------------------------------------------------------
                                        5
------------------------------------------------------------------------------------------
Yesu mudubuna gwat da mizli a muwã sap (5--7)
1Yesu mupura zigiduw haɗi na, a jiɗ nga muwã, a cifi joˀ. Mizli ngi seˀehey a kiraham ng'avaŋ. 2Joˀ Yesu a zla a dubuna taŋ gwat:
Mumul migisiŋ gisiŋ
(Yo pura Luk 6.20-23)
3«Yawwa, mizli misi murgahay a mevele, a roko ar wuya: asi Zumabuy ngi muŋ inga taŋ.
4Mizli miteˀteˀhey a roko ar iwuya: asi a sa zumaka hirwuy Buymisemuŋ miɓa taŋ di ɗaˀ le na.
5Mizli matuwam a roko ar iwuya: asi Buymisemuŋ a sa tikina taŋ, a taˀaka tuwuyo.
6Mizli misi ti may ati madalyam ngi gi gwat mijeŋŋe a roko ar wuya: asi Buymisemuŋ a sa kiɗa taŋ maya. 7Mizli mapuram ircece da mizli mekelemeye, a roko ar wuya: asi Buymizemuŋ a sa pura taŋ ircece.
8Mizli misi ti mevel purlahay, a roko ar wuya: asi a sa puraka Buymisemuŋ.
9Mizli magam gwat ɓa mizli a cifam zuy zuyo, a roko ar wuya: asi a sa zilaka taŋ ziri ngi Buymisemuŋhoy.
10Mizli misi ara sipaka taŋ nder nder asi taŋ magam gwat Buymisemuŋ mawuɗo, a roko ar wuya: asi Zumabuy ngi muŋ inga taŋ.
11Da mizli ara zukum, da ara supukum nder nder, da a roko slam slir lambaˀ lambaˀ a hirnga kum asi ya na, yawwa, mumulom. 12Mumulom, zluzluɓam, asi a sa wurkukum haɗi a muŋ, vur mijiviɗ mudumbuŋhoy ar kumo, a sipaka taŋ le nder nder zleˀe kanah ya.
Mandaŋ ati li minjahha
(Yo pura Mark 9.50; Luk 14.34-35)
13«Kum i mandaŋ ngi si ruwuy. Amma da lemme ngi mandaŋ a susuyum le na, a tiri lemme a muŋ gu mbri mbri maka? Ɓa a tiri gwat lambaˀ le wãˀ, sey a bgukoko avra, joˀ mizli a kirpaka asi sar. 14«Mapusluɗaka duniya njahha i kum. Walahay mipaka le ar li miɗagar na, a ɗum ta. 15Anta jam vu avu lampe, ɓa a caka kulaˀ asi kisa ta, sey a ɗuvaka taˀ ar li ɗuf naŋ a muŋ, ɓa a pusluɗa li da mizli ngi hayaya gar. 16Naŋ kine ya, anja li minjahha kum a pusluɗ a mihiri mizli, ɓa taŋ mapuraka mezle kum magaka na, a gaka dudok da Cine kum misi a muŋ.
Yesu mudubuna gwat da mizli ar ɓimujuwa
17«Ɓimujuwa malla ɓi ngi mijiviɗey na, anja ki wulkam kaɓa yi so kiɗa taŋ avra ta. Yi so ɓa ngi kiɗa taŋ avra ta, amma ɓa yi ga taŋ wãˀ jaka. 18Gisiŋ, yi ɓukum na: ɓa hã muŋ ati hirwuy a sa kiɗam mi na, ko gwat meciɗek mineˀ ar Ɓimujuwa masa kiɗ avra anta, sey da gwatay a gam le cek far. 19Ɓi meciɗek ngir ɓimujuwa, da mbur a ngila le, yo ara dubuna da mizli mekelemeye, ɓa a gam kanah ya na, mbur nah, a sa zilaka mbur mizlew muwãˀ ar Zumabuy ngi muŋ. Amma ɓimujuwa, da mbur ara ja a hirnga, yo ara dubuna da mizli mekelemeye, ɓa a gam kanah ya na, mbur nah, a sa zilaka mbur madiɗa ar Zumabuy ngi muŋ. 20Vurˀe, yi ɓukum na: da kum anta gam gwat Buymisemuŋ mawuɗo, fineˀ ngi buy ngi ɓimujuwahay ati ngi Farisahaya ta na, kum anta sa cam ar Zumabuy ngi muŋ ta wãˀ.
Dubun ar ɓi ngi ji mevel
21«Ki cinaka le, a ɓaka dideˀ kumoyo zleˀe na: ‹Ki kiɗ hirnga ta, ko wa gar mikiɗ mbur le vagay na, a sa ram di nga mbuŋ mbur migi kiita.› 22Amma ya i ɓukum na: ko wa gar miji mevel le ar sukum naŋ na, a sa ram di nga mbuŋ mbur migi kiita. Ko wa gar miɓa sukum naŋ le: ‹gilaw› na, a sa ram di nga mbuŋ mizli madiɗa migi kiitahay, ko wa gar miɓa sukum naŋ le: ‹mibirnga› na, a ndila le ngi hizigaŋ ng'ar vu. 23Vurˀe, da ki ru ti gwat ɗik ngi gi sedege le ar li gi mikuli da Buymisemuŋ, yo da kisa wuluk le ŋkeŋ, ɓi ada ngi ɗiy ar wala kum ati sukum ɗike na, 24pula gwat ɗik ngi gi sedege na a mbuŋ li gi mikuli a mbuŋ Buymisemuŋ, ara ɗiyam ɓi ati sukum ɗik na ɗagay, a dirba nah, so ga sedege ɗik da Buymisemuŋ so. 25«Da mbur a widi ti ka le, yo ki ra ram cuw cuw kum a jiviɗ aruŋ na, wus vu kutum ɓa ki ɗiyaka ɓi nah. Vur naŋ masa vuluw asi haŋ ngi mbur migi kiita, migi kiita kwana, a sa vuluw asi haŋ ngi sojehey, naɓa sojehey a sa kukuw ar dangay. 26Gisiŋ, yi ɓuw na: k'anta sa bo tir dangaya ta wãˀ, sey da ki wurka le, ko sisi tekeɗe a ndir ta.
Dubun ar ɓi ngi madama
27«Ki cinaka le, a ɓam zleˀe na: ‹Ki gi madama ta.› 28Amma ya i ɓukum na: ko wa mupur ngwas le, a hĩyã le, ɓa a hin di na, kite a gi di madama le a mevele si. 29«Da hiri ɗik vay hazumo, ara hizigiɗuw ɓa ki gi mungra na, huzlugo avra, hiziga kileŋ avu ka. Zuwen hiri ɗik purla mazizi, a funa taŋ masa hizigaka vu ɗik gar ng'ar vu na le. 30Yo da i haŋ ɗik vay hazum mahizigiɗuw ɓa ki gi mungra na, buko avra, hiziga kileŋ avu ka. Zuwen haŋ ɗik purla mazizi, a funa ka masa ci ar vu ti dumvu ɗik wãˀ na le.»
Dubun ar ɓi ngi ɓula ngwas
(Yo pura Mat 19.9; Mark 10.11-12; Luk 16.18)
31«A ɓam zleˀe ma na: ‹Da mbur a wuɗ ɓula ngwas naŋ le na, sey a vulaŋ ɗerewol mabiga a ɓula le.› 32Amma ya i ɓukum na: da mbur a ɓula ngwas naŋ le, yo da ngwas nah a sliˀi mbur mekelem le na, naɓa a ɓula nga gi madama, sey da a zuɓam vu zleˀe ka ɓimujuwa mawuɗ ta far  Mbur muzuɓa ngwas nah le kwana, naɓa ara gi madama ya.
Dubun ar ɓi ngi hudum
33«Ki cinaka le ma, a ɓaka mizli misi zleˀeheye na: ‹Ki ngila hudum ɗike ta, amma ka muhudum le a mbuŋ Bumbulvuŋ na, ga cummo.› 34Amma ya i ɓukum na: anja ki hudumom ta wãˀ si, ko ti birngiŋ ngi muŋ, asi i li cifi ngi Buymisemuŋ, 35ko ti hirwuy, asi i li ɗuva sar naŋ, ko ti Zeruzalem, asi i walahay madiɗa ngi buy madiɗa. 36Ki hudum ko ti hirnga ɗik vuna ta ma, asi ko ngwic ngi hirnga ɗik pal, ki tiri di babara malla titra gu ta. 37Kum ɓam jak na: ‹haˀaw› malla ‹ˀŋ ŋ› tewle si, asi mingiɓi mekelem ameˀe gar na, a bo ti vu Satan.
Dubun ar ɓi ngi pula cuwal
(Yo pura Luk 6.29-30)
38«Ki cinaka le, a ɓam zleˀe na: ‹Hiri a wurkaka ti hiri, sliŋ a wurkaka ti sliŋ.› 39Amma ya i ɓukum na: mbur mugukum malambaˀ le na, ki pulaka cuwal naŋ ta. Da mbur a cuw babarva le avu kwala vay hazum na, mbiɗaŋ vay mekeleme ma jaka. 40Da mbur a wuɗ widi ti ka le, ɓa a tiɓa zana ngi si dawra ɗike na, pula a tiɓa dawra vuna wãˀ si. 41Da mbur ara tikuw ˀay ɓa ki ru kilometir pal na, aru kilometir cuw wãˀ si. 42Da mbur a cufuɗ gwat le avu ka na, vulaŋ. Da mbur ara wuɗ didiɗa gwat avu ka na, ki zlikaŋ ta.
Ɓi ngi wuɗa mesene kumoy
(Yo pura Luk 6.27-28, 32-36)
43«Ki cinaka le, a ɓam zleˀe na: ‹Wuɗ mbur cil ɗike, yo hirsa mesene ɗike.› 44Amma ya i ɓukum na: wuɗam mesene kumoy, mizli masupukum nder nder na, diram dibiɗ vur taŋ, 45ɓa kisa tiram ziri ngi Cine kum misi a muŋ. Asi Cine kumo, ara bo ti pas ar mizli misi moˀorehey ati mizli mezleheye, ara ga vuŋ da mizli gar magam gwat naŋ mawuɗo ati magam gwat naŋ mawuɗ ta. 46Da ki wuɗama, sey mizli mawuɗokum si na, kisa lumam di i wuruk wana maka? Ko micikila buutuhoy kwana, ara gam kanah ya ta kwa? 47Da ki jam haŋ sey da sukum kumoy si na, ɓa ki gam di i gwat mupuɗaw kwa? Ko mizli duniyahay kwana, ara gam kanah ya ta kwa? 48Kumo so na, ndiram mezlehey wãˀ kaɓa Cine kum misi a muŋ i mezle wãˀ na ya.

/-----------------------------------------------------------------------------------------
                                        6
------------------------------------------------------------------------------------------

Gwat ngi vul da misi murgahay
1«Gwat kum magaka ar sipi jiviɗ kumo, jam lesl, anja ki gaka a mihiri mizli ɓa a purukum ta. Da kanah na, naɓa Cine kum misi a muŋ anta sa wurkukum ta. 2Mizli miɓi mi cuw cuwoyo, a vulaka gwat da misi murgahaya ar hay ngi dira dibiɗey, yo a jiviɗ madiɗahay, a tilam di mi ɓa mizli a gaka taŋ dudoko. Gisiŋ, yi ɓukum na: taŋ a lumaka migir taŋ le si. Amma ka, da ki ra vul gwat da misi murgahay na, anja ki gi ka taŋ na ta. 3Da ka, ki ra vul gwat da misi murgahay na, gwat haŋ vay hazum ɗik maga na, anja haŋ gula ɗik a si na ta. 4Anja gwat ɗik ka mavula a ndir i gwat miyaŋŋa, ɓa Cine ɗik mapur ar li miyaŋŋa na, a sa wurkuw minjeˀe.
Dira dibiɗ
(Yo pura Luk 11.2-4)
5«Mizli miɓi mi cuw cuwoyo, taŋ a wuɗam dira dibiɗ taŋ deŋ ti deŋ ar hay ngi dira dibiɗey malla a mazlaka jiviɗey, ɓa mizli a puraka taŋ. Gisiŋ, yi ɓukum na: taŋ a lumaka migir taŋ le si. Amma kumo, da ki ra diram dibiɗ na, anja ki gam ka taŋ na ta. 6Da ka, ki wuɗ le ɓa ki dir dibiɗ na, ci nga viŋ ɗike, gica miviŋ, tumbulo Cine ɗik misi ar li miyaŋŋa nah na, ɓa Cine ɗik mapur ar li miyaŋŋa tuwa a sa wurkuw minjeˀe. 7«Da ki ra diram dibiɗ na, anja ki ɓam kwiliŋ kwiliŋ ka mizli duniyahay ta, taŋ a waka kaɓa Bumbulvuŋ a sa cine dira dibiɗ taŋ vurˀe. 8Anja kumo, ki sulɓoko mi taŋ ta, asi Cine kum a si na gwat kum misi ti may naŋ le zle ti kum mucufuɗakaŋ t'aruŋ.
Cine ndra misi a muŋ
9«Da ki ra diram dibiɗ na, ɓam ani:
‹Cine ndra misi a muŋ,
Anja mizli a sinukuw ki Buymisemuŋ mipal.
10Anja ki so zum buy a wuzla mizli.
Anja gwat ka mawuɗo, a gi a ruwuy
kaɓa naŋ magi a muŋ.
11Vula ndra ɗaf, ndra misi ti may naŋ dana.
12Pula gwat malambaˀ ndra migaka, kaɓa ndra mupulaka ngi mizli migam ndra di na ya.
13Ki pula ndra i cam ar li ngi tikin ta, amma laha ndra tisi haŋ ngi Satana.
[Asi Zumabuy, gidaŋ ati dudok i ngi ɗik hã ngi sete. Amin. .» ] 14«Naŋ kine, da ki ra pulaka gwat malambaˀ ngi mizli magukum di na, naɓa Cine kum misi a muŋ a sa pulukum di ya. 15Amma da kum anta ki pulaka gwat malambaˀ ngi mizli magukum di ta na, naɓa Cine kum anta sa pulukum di ta ya.
Dubun ar ɓi ngi dalyam
16«Da ki ra gam dalyam na, anja ki gam kaɓa ki ra likam ka mizli miɓi mi cuw cuwoy na ta. Taŋ a mbiɗaka midibiɗe, ɓa mizli a puraka taŋ ara gam dalyam. Gisiŋ, yi ɓukum na: taŋ a lumaka migir taŋ le si. 17Amma ka, da ki ra gi dalyam na, njuro hirnga ɗike, buna hiri ɗike, 18ɓa mizli a sinaka ki ra gi dalyam ta. Sey Cine ɗik misi akẽh ar li miyaŋŋa na masina tewle, ɓa Cine ɗik mapur ar li miyaŋŋa na, a sa wurkuw minjeˀe.
Zlili ngi muŋ
(Yo pura Luk 12.33-34)
19«Anja ki cikilam zlili a ruwuy misenna ta, vur a ruwuyo, tiler a zumaŋ, li mileleŋ a nduvaŋ, muhuloy kwana, a slinaka haya, a hulokoŋ. 20Amma zuwen wam vu ti zlili ar li ngi muŋ. A diga ko tiler anta sa zuma ta, li mileleŋ anta sa nduva ta, muhuloy kwana, anta sa slinaka haya, ɓa a huloko ta ma. 21Asi angi li zlili ɗik misi anga na, mevel ɗike, naŋ anga ya.
Li minjahha ngi dumvu
(Yo pura Luk 11.34-36)
22«Hiri i lampe ngi dumvu. Da hiri ɗike naŋ kuy kuy na, naɓa dumvu ɗik gar na, naŋ ar li minjahha. 23Amma da hiri ɗike naŋ kuy kuy ta na, naɓa dumvu ɗik gar kwana, naŋ ar luvuŋ. Da li minjahha misi avu dumvu ɗik i luvuŋ na, kay i luvuŋ mitimbiɗim wãˀ.»
Buymisemuŋ malla zlili
(Yo pura Luk 16.13)
24«Ko mbur purla magi gawla ngi buyoy cuw gu anta. Malla a sa hirsa numuŋ, a sa wuɗ mekeleme, malla ta na, a sa gumbuˀ ng'avi pal numuŋ, a sa zirɗa mi ngi mekeleme. Bumbulvuŋ ati zlili, ki cifam gawla taŋ cuw taŋ gu ta.
Pula vu mbak da Bumbulvuŋ
(Yo pura Luk 12.22-31)
25«Vurˀe, yi ɓukum na: ɓi ngi gwat ngi zum, malla gwat ngi si, ko zana kum masa kama, ki likaka ta. Siifa kum a funa gwat ngi zumo le, dumvu kumo kwana, a funa zana ngi ki le ya ta kwa? 26Puraka ɗiyuw ngi ɓuhoy ɗagay: anta zligam gwat ta, anta gam sifi ta, anta pam gwat nga dirgwaɗ ta ma. Amma Cine kum misi a muŋ ara vula taŋ gwat ngi zumo! 27Mbur a wuzla kumo, mamurɗo hin ngi siifa naŋ ko neˀ gu ti lik naŋ na, ada kwa? 28Ki likaka zana ngi ki vur mike? Puraka matayay mafuyukom na, anta gam slra ta, anta siram gugumay ta ma. 29Yo yi ɓukum na: ko Salomoŋ ti dudok naŋ kwana, a ki zana mezle ka taŋ na ɗaˀ ta. 30Giziŋ misi a ɓuh dana, tiprik a sa hizigakaŋ ar vu, da Buymisemuŋ ara kaŋ zana kahana na, a sa kukum di da kumo fineˀ giziŋ vuna ta jak kwa? Kum misi tiɓi keɗeccehey! 31«Ki ɓam: ‹I sa zumam mike? I sa sam mike? Malla ‹I sa kam mike?› na, anja ki likam kanah ta. 32Mizli duniyahaya, ara sipam gwat tayna ndrehhe. Amma Cine kum misi a muŋ, a si na gwat kum misi ti may naŋ na le gar. 33Zuwen kam slimiɗ ar Zumabuy ngi muŋ ati gwat mijeŋŋe Buymisemuŋ mawuɗo ɗagay. Gwat tayna gar, Buymisemuŋ a sa pukum di ameˀe ma. 34Ki likaka hin misi tiprike ta, hin misi tiprike, a sa lik hirnga naŋ vuna si. Hin gar na, naŋ ti gir nga naŋ, muk ti naŋ si.

/-----------------------------------------------------------------------------------------
                                        7
------------------------------------------------------------------------------------------
Giziŋ meciɗek ati mbal
(Yo pura Luk 6.37-38, 41-42)
1«Ki gam ka kum i migi kiitahay ta, naɓa a sa gukum kiita ta ya. 2Asi a sa gukum kiita kaɓa kum magam da mizli na ya, yo a sa wukum gwat ti daram kum mawam di gwat da mizli vuna ya. 3Ki pura giziŋ meciɗek misi a hiri sukum ɗike ɓula, amma k'anta ki pura mbal misi a hiri ɗike ta na vur mike? 4Na ka, mbal ada a hiri ɗike jaka, amma kisa ɓa sukum ɗike: ‹Kwaɗay, i zuɓuw giziŋ meciɗek misi a hiri ɗike na, mbri mbrike?› 5Mbur miɓi mi cuw cuw, zuɓa mbal misi a hiri ɗik na ɗagay, ɓa kisa pur kweŋ kweŋ ngi zuɓa giziŋ meciɗek misi a hiri sukum ɗik na ya.
6«Ki vulaka gwat ngi Buymisemuŋ da kirihey ta, virzle hirnga kumoyo, ki hizigaka taŋ da fedemey ta, vur taŋ makirpaka taŋ asi sar, a mbuɗoko hiri, a nguwukum.
Cufuɗam, sipam, tilam mi ngi hay
(Yo pura Luk 11.9-13)
7«Cufuɗam gwat, a sa vulukum. Sipam gwat, kisa lumam. Tilam mi ngi hay, a sa wunukum mizlingre. 8Asi mike na, mbur gar macufuɗ gwata, a vulakaŋ, mbur masipi gwata, a lum, mbur matil mi ngi haya, a wunakaŋ mizlingre. 9Mbur a wuzla kumo, da mangal naŋ a cufuɗ ɗaf le ava na, a sa vulaŋ ɗugur na, i waka? 10Malla da a cufuɗ kilif na, a sa vulaŋ kaw kwa? 11Da kum mizli malambaˀhay, ki sinaka vula gwat mezlehey le da ziri kumoyo na, Cine kum misi a muŋ a sa vula gwat mezle da mizli macufuɗakaŋ na fineˀ kum ta jak kwa? 12«Naŋ kine, gwat gar kum mawuɗam ɓa mizli a gukum di na, kumo kwana, gaka taŋ di kanah ya. Ɓimujuwa ati ɓi ngi mijiviɗey i nah.
Mizlingre Muɓucco
(Yo pura Luk 13.24)
13«Cam tir mizlingre muɓucco! Asi mizlingre mifiw ati jiviɗ misliprike, aru ti mburo nga zizi. Mizli haɗa a zuɓam di i nah. 14Amma maru ti mburo ng'ar li ngi siifa na, i mizlingre muɓuc haɗa, i jiviɗ misler sler haɗa, mizli maram ti raˀa na, taŋ haɗa ta.
Mijiviɗ misi slirey
(Yo pura Luk 6.43-44)
15«Wam vu avu mijiviɗ misi slireye. A soko avu kumo ka tumuŋhoy, amma hur kwacay taŋ i kiriɓuh miji vuhoy. 16Ki sa sinaka taŋ avu gwat ngi gi taŋ. Ada ngilam yi ngi gudubun avu sisime kwa? Malla ada ngilam yi ngi uruf avu titife kwa? 17Naŋ kine, widis mukuy kuy gar a yi mezle, widis mukuy kuy ta kwana, a yi malambaˀ aya. 18Widis mukuy kuy a yi malambaˀ gu ta, widis mkukuy ta kwana, a yi mezle gu ta ya. 19Widis mayi mezle ta gar na, a sa ngumakaŋ, a sa hizigaka ng'ar vu. 20Naŋ kine, kisa sinaka mijiviɗ misi slireye avu gwat ngi gi taŋ.
Gwat miɓa le na, sey ki ga
(Yo pura Luk 13.25-27)
21«Mizli gar maɓikiy: ‹Buy, Buy› tewle na, masa cam ar Zumabuy misi a muŋ, i taŋ ta, amma sey mizli magam gwat Baha misi a muŋ mawuɗo. 22Tapasa, mizli haɗi a sa ɓikiy: ‹Buy, Buy! I njikaka ɓi ɗike le ti slimiɗ ɗik kaɓa mijiviɗey ta kwa? I ɓulam setenehey le ti slimiɗ ɗik ta kwa? I gam cekenehey le haɗi ti slimiɗ ɗik ta kwa?› 23Dar yi sa ɓa taŋ: ‹Ko yi sinukum ɗaˀ ta wãˀ. Kiraham kileŋ avu ya, kum migi gwat malambaˀhay.›»
Hayay cuw
(Yo pura Luk 6.47-49)
24«Naŋ kine, mbur gar macin mingiɓi ɗu, yo maga gwat ya maɓa hana na, a bam vu ati mbur misi lesl mindira hay naŋ ar mandazlay muwã. 25Vuŋ a gi, mekepel a zuɓ, burkataŋ a gi ti gidaŋ, a so luuma hay tuwa. Amma ko a mbizli ta wãˀ, asi a ɗuvaka virzi naŋ ar mandazlay muwã. 26Amma mbur gar macin mingiɓi ɗu, yo maga gwat ya maɓa hana ta na, a bam vu ati mbur gilaw mindira hay naŋ ar muyuŋ. 27Vuŋ a gi, mekepel a zuɓ, burkataŋ a gi ti gidaŋ, a so luuma haya, hay a mbizli grip, mbak diŋ cay!»
Yesu a ɓi ɓi ti gidaŋ ngi wi mizli
28A dirba Yesu mikiɗa mi ngi mingiɓi naŋ hana na, mizli gar, gwat naŋ mudubuna taŋ di, a zuma taŋ hirnga teˀe. 29Asi a dubuna taŋ di kaɓa ngi mbur misi ti dudok, ɓi naŋ a zliram ati ngi buy ngi ɓimujuwahaya ta.
/-----------------------------------------------------------------------------------------
                                        8
------------------------------------------------------------------------------------------

Yesu miɗiya mbur misi kukula
(Yo pura Mark 1.40-45; Luk 5.12-16).
1Ti Yesu mapo sar baɗ ti muwã na, zigiduw haɗi ara sipakaŋ. 2Joˀ mbur misi kukula a girdoˀo ng'avaŋ, a ɓaŋ: «Buy, da ki ngum le na, ki ɗiyiy gu.»
3Yesu a tila haŋ, a wusaŋ, a ɓaŋ: «Yi ngum le, ɗiyi!» Angi nah vuna si na, kukula a muɗ mi ava, a ɗiyi. 4Dar Yesu a ɓaŋ: «Cin, ko ki ɓa ɓi nah da mbur ta. Amma ara biga vu ɗik da masay, yo ɓa ki vula gwat ngi gi mikuli a mbuŋ Buymisemuŋ ka Moyis miɓa, ɓa a sinaka ki ɗiy le.»
Yesu miɗiya gawla ngi madiɗa ngi soje ngi romahay
(Yo pura Luk 7.1-10; Zaŋ 4.43-54)
5Ti Yesu maci ng'ar walahay Kapernahum na, madiɗa ngi sojehey a kiroho ng'avaŋ, a tumbuloŋ, 6a ɓaŋ: «Buy, gawla ɗu ada, a huluɓ le hilaɓ hilaɓ ɓaˀ a hay, ara si bonoy haɗi teˀe.»
7Yesu a ɓaŋ: «I sara ɗiyaŋ.»
8Amma madiɗa ngi sojehey a mbiɗaŋ di: «Buy, yi ndila ter ɓa ki ci nga viŋ ɗu ta. Ɓi ɗaˀ purla tewle si na, gawla ɗu a sa ɗiyi si. 9Asi ya vuna kwana, miwi ɗu ada, sojehey ya miwa taŋ kwana, ada ya. Yi ɓa numuŋ le: ‹A ru› na, a ru. Yi ɓa mekeleme le: ‹Sawa› na, a sawa. Yi ɓa beke ɗu le: ‹Ga gwat ani› na, a gaŋ.»
10Yesu micina kanah na, a hĩyãŋ teˀe, a ɓa mizli misipi naŋhaya: «Gisiŋ, yi ɓukum na: angi hirwuy Israyel gar na, yi lum mbur misi tiɓi kahana ɗaˀ ta. 11Yi ɓukum ma na: mizli haɗi a sa soko tisi pas ngi miprik waɗ tisi pas ngi pastaˀa, a sa cifam ngi zuma ɗaf ngi muguzlum ati Abraham, Izak waɗ Zakop ar Zumabuy ngi muŋ. 12Amma mizli masa zumam buy naŋ zleˀe na, a sa hizigaka taŋ ng'ar luvuŋ avra, a sa tuwam, a sa ngirɗam sliŋ a diga.»
13A dirba nah, Yesu a ɓa madiɗa ngi sojehey tuwa: «Mi ngi hay, anja a gi kaɓa ka mitiɓi vuna si.» Gawla naŋ kwana, a ɗiyi hirak ti nah vuna si.
Yesu mumbul misi jijihey haɗi
(Yo pura Mark 1.29-34; Luk 4.38-41)
14Ti Yesu mici ngi hay Simoŋ Piyer na, a luuma milar ngi Piyere naŋ guta, a ro tup, vu culok ava. 15Dar Yesu a wusaŋ avu haŋ, vu a tislaŋ, a slikiɗ, a gaŋ gwat ngi zum. 16Ngi pastaˀ naŋ na, a sakaŋ ti mizli haɗi misi setenehey a hirnga. Yesu a ɓula seteneheye ti mingiɓi ɗaˀ purla si, a mbulo misi jijiheye cek. 17A gi kahana, ɓa ɓi mijiviɗ Ezayi miɓa zleˀe na, a gi muduba, asi a ɓi zleˀe: «I naŋ mitiɓa hĩhĩy ndraˀahaya, i naŋ muɗupa jiji ndraˀahaya nga hirnga naŋ.»
Mizli mawuɗam ru asi Yesu
(Yo pura Luk 9.57-62)
18Ti Yesu mupura zigiduw haɗi gun hirnga naŋ na, a ɓi ɓa a tuwuɗam ti dubazaw vay diga. 19Buy ngi ɓimujuwa a kiroho ng'avaŋ, a ɓaŋ: «Kumani, ar li ka masa ru gar na, yi sa ru asi ka.»
20Yesu a mbiɗaŋ di: «Bigaɗaya, taŋ ti vigiɗ taŋhay, ɗiyuw ngi ɓuhoy kwana, taŋ ti hay taŋhay, amma ya Mangal ngi mburo, ko li ki hirnga kwana, anta.» 21Mbur mekelem purla a wuzla mizli ngi seˀehey a ɓaŋ: «Buy, inga puliy, i ra dika baha ɗagay.»
22Amma Yesu a ɓaŋ: «Sipiy, pula mumucahay a dikaka mumuca taŋhaya.»
Yesu ɓi micica burkataŋ
(Yo pura Mark 4.35-41; Luk 8.22-25)
23Yesu a ci palalam, mizli ngi seˀehey kwana, a cam aseˀe ya. 24Pura ɗi, burkataŋ gambara a zla gi angi yama. Yam a juruf hã a wuɗ a nda palalama wãˀ, amma Yesu a ro hinje gwaɗ naŋ. 25Mizli ngi seˀehey a kirohoko ng'ava, a puɗukakaŋ, dar a ɓakaŋ: «Aw Buy, laha ndra, ani i ra zizam!» 26Yesu a ɓa taŋ: «Ki zluwunam vur mike? Kum mizli misi tiɓi keɗeccehey.» Dar a slikiɗ deŋ, a buca burkataŋ ati yama, li a cici kiŋ. 27A dirba nah na, mizli a cifam siriw, a ɓam: «I mbur wana hana ma ska? Ɓa ko burkataŋ ati yam a cinakaŋ mi na!»
Yesu miɗiya mizli cuw misi setenehey a hirnga
(Yo pura Mark 5.1-20; Luk 8.26-39)
28Ti Yesu mindil a dubazaw angi hirwuy ngi Gadarenehey na, mizli cuw misi setenehey a hirnga a boko tir zivihey, a so jam di hirnga. Taŋ himaˀ teˀe, ko mbur macuh gu tir jiviɗ nah anta. 29Joˀ a zlaka a wudam: «Ki wuɗ mi avu ndra ka, Mangal ngi Buymisemuŋ? Ki so aka ngi ga ndra bonoy daf manja hin naŋ a ndilo si kwa?» 30Zar neˀ na, fedemey ada haɗi taˀ gezleŋ, ara zumam. 31Setenehey tuwa a tumbuloko Yesu, a ɓakaŋ: «Da ki ra ɓula ndra na, slina ndra nga hirnga fedem mitaˀ gezleŋ ngi diga na.»
32Yesu a ɓa taŋ: «A ram so!» Setenehey a bam, ara cam a hirnga fedemey tuwa. A haŋhaŋ si na, fedem mitaˀ gezleŋ tuwa cek a ndilam ti ay didike ng'ar yam, a micam araŋ. 33Mijigina fedemey a kilam ti labara nah ng'ar walahay, a slufaka ɓi nah gar waɗ ɓi ngi mizli misi setenehey a hirnga tuwa. 34Dar mizli ngir walahay gar a boko, ara zliram ti Yesu.Ti taŋ mupuraka si na, a tumbulokoŋ, ɓa a cuh, a pula hirwuy taŋ.
/-----------------------------------------------------------------------------------------
                                        9
------------------------------------------------------------------------------------------
Yesu miɗiya mbur mihilɓaŋ
(Yo pura Mark 2.1-12; Luk 5.17-26).
1Yesu a ci palalam, a tuwuɗa yam a muŋ, a mi ng'ar walahay naŋ. 2Mizli a sakaŋ ti mbur mihilɓa ɓaˀ ar cacala. Ti Yesu mupura tiɓi taŋ na, a ɓa mbur mihilɓa tuwa: «Tum vu, mangal ɗu! Mungra ɗikey a puyam le avra.»
3Dar mekelemey a wuzla buy ngi ɓimujuwahay a ɓam ti kwacay taŋ: «Mbur hana ara za Buymiseuŋ!»
4Yesu a si na wuluk taŋ le, a ɓa taŋ: «Ki wulkam lambaˀ kahana a mevel kumo vur mike? 5Ya miɓaŋ: ‹Mungra ɗikey a puyam le avra› malla ‹slikiɗ, a ru› na, ɓi mutuwaˀ ta anga i wanaka? 6Amma anja ki sinaka, ya Mangal ngi mburo, y'ada ti gidaŋ a ruwuyo ngi puya mungra ngi mizli avra» Dar Yesu a ɓa mbur mihilɓa tuwa: «Slikiɗ, zuɓa cacala ɗike, aru ngi hay.»
7Dar mbur tuwa a slikiɗ, aru ngi hay. 8Zigiduw mupura kanah na, hã a zluwunam, a gaka dudok da Buymisemuŋ muvula gidaŋ misi kahana da mizli titrahay na.
Yesu mizila Matiye
(Yo pura Mark 2.13-17; Luk 5.27-32)
9Ti Yesu macuh deŋŋe na, a pur mbur mazilaka Matiye, naŋ ar hay ngi cikila buutu. Yesu a ɓaŋ: «Sipiy.» Matiye a slikiɗ, dar a sipaŋ. 10A dirba nah, ti Yesu mazum ɗaf a hay Matiye tuwa na, micikila buutuhoy ati mizli magam gwat malambaˀhay haɗi, a soko ɓa a zumam gwat bumoˀ ati Yesu waɗ mizli ngi seˀeheye. 11Farisahaya mupuraka na, a ɓaka mizli ngi seˀeheye: «Kumani kumo, a zum ɗaf ati micikila buutuhoy waɗ mizli magam gwat malambaˀhay vur mike?»
12Amma Yesu a cine le, dar a ɓa taŋ: «Mizli miwirwireye, t'anta ti may ngi doftor ta, sey misi jijihey. 13A ram, dubunaka mbiɗeˀvra ngi ɓi miɓi: «Yi wuɗ di i pura ircece, mbak gi mikuli a mbuŋ Buymisemuŋ ti ginewey na le.» Vur yi so zila mizli mijeŋŋehey ta, amma migi mungrahay.»
Yesu miɓi ar ɓi ngi dalyam
(Yo pura Mark 2.18-22; Luk 5.33-39)
14Akẽh na, mizli ngi si Zaŋhay a kirohoko ng'avi Yesu, a ɓakaŋ: «Ndra ati Farisahaya, i ra gam dalyam, amma mizli ngi si kahay a gam ta vur mike?»
15Yesu a ɓa taŋ: «Mizli miziloko taŋ le ng'ar li vula ngwasa, da zil ngi ngwasa, naŋ da a wuzla taŋ na, a hiɗam hiri ka mizli ngir li vagayay ma kwa? Amma hin a sa ndilawa, a sa muɗaka zil ngi ngwasa ti wuzla taŋ, a sa gam dalyama ti hin nah ɓula. 16«Mbur anta ɗuv zana magala ti gabaga nawaya ta, asi gabaga nawaya a sa muroho zana magala, a ngira nga mbuŋ ava ma. 17Anta zlurom mbaazla mideɗek ar kwenekwene magalahay ta, asi kwenekwenehey a sa nduzom, mbaazla a ɓul, kwenekwenehey kwana, a sa hiryam. Zuwen a zluroko mbaazla mideɗeke angi kwenekwene nawayahay, kanah na gwat mahiryi purla asi taŋ anta.»
Yesu mumbulo zuŋ mongoso waɗ naŋ miɗiya ngwasa
(Yo pura Mark 5.21-43; Luk 8.40-56)
18Ti Yesu maɓa taŋ kahana na, mbur madiɗa ngir li nah a ndilawa. A girdiˀ a mbuŋ naŋ, a ɓaŋ: «Zuŋ ɗu mongoso a muc le wureˀ ani, na so buca haŋ ava, ɓa a sa mo ti siifa a muŋ.» 19Dar Yesu a slikiɗam ati mizli ngi seˀeheye, a sipakaŋ. 20Dambalaka, ngwas ada akẽh, ara si bonoy ti pumbus maɓul, a gi di le vi kuruˀ nga cuw. A kiroho ng'avi Yesu ti dirba, a wusaŋ avu mi ngi zana. 21Ngwas vuna a ɓi zleˀe ti kwacay naŋ na: «Da ko yi wus di i zana naŋ tekeɗe kwana, yi sa ɗiyi.»
22Amma Yesu a mbiɗi, a pura, a ɓaŋ: «Tum vu, zuŋ ɗu! Tiɓi ɗik a lihuw le.» Angi nah vuna si na, ngwas a ɗiyi le. 23Yesu mindil a hay mbur madiɗa tuwa, naŋ mupura mifi bozlorohoy ati zigiduw magam mi wuwwo na, 24a ɓa taŋ: «Kiraham, zuŋ a muc ta, amma a hinje ti hinje.» Amma mizli a singiram angaŋ.
25A dirba taŋ muɓulaka zigiduwo ng'avra na, Yesu a ci, a ja haŋ ngi zuŋ tuwa kaw, joˀ zuŋ a puɗuku. 26Ɓi nah a tisla hirwuy nah gar.
Yesu muwuna hiri ngi dangaray cuw
27Ti Yesu macuh le na, dangaray cuw a sipakaŋ bal ti tila mi: «Mangal ngi Davit, pura ndra ircece takwa!»
28Ti Yesu mici ngi haya na, dangaray tuwa a soko ng'avaŋ. Joˀ Yesu a cufuɗa taŋ: «Ki tiɓaka le yi ga gu kwa?» Dangaray a mbiɗakaŋ di: «Haˀaw Buy.»
29Joˀ Yesu a wusa taŋ avu hiri avu hiri, a ɓa taŋ: «Anja a gi kaɓa tiɓi kum vuna.»
30Dar hiri taŋ a wun. A dirba nah, Yesu a buca taŋ, a ɓa taŋ: «Cinaka kuy kuy, anja ko mbur a si na ɓi nah ta!»
31Amma taŋ muboko si na, a ɓaka ɓi nah angi hirwuy nah gar.
Yesu miɗiya mbur maɓi gu ta
32Ti taŋ maboko na, a sakaŋ ti mbur maɓi ɓi gu ta, asi setene a hirnga. 33Yesu muɓula setene ɓak si na, mbur tuwa a zla a ɓi ɓi. Ɓi nah a zuma hirnga da zigiduwo teˀe, a ɓam: «Ko i puram gwat kahana angi hirwuy Israyele ɗaˀ ta wãˀ!» 34Amma Farisahay a ɓam: «I buy ngi setenehey muvulaŋ gidaŋ ɓa a ɓula setenehey avra.»
Yesu mupura ircece da zigiduw
35Yesu a liˀi angi walahay madiɗahay ati prokoy gar. A dubun gwat da mizli ar hay ngi dira dibiɗ taŋhay, a til mi ti Ɓimezle ngi Zumabuy ngi muŋ. A mbulo misi jijihey ati misi blehey gar. 36Ti naŋ mupura zigiduw na, a pura taŋ geˀ irceceˀ haɗi, asi a giram le, a hĩhĩyam le wãˀ, taŋ ka tumuŋhoy manja mijigin. 37Dar a ɓa mizli ngi seˀeheye: «Slra ngi sifi naŋ haɗa, amma migi slraˀahaya taŋ haɗa ta. 38Tumbuloko buy ngi sife so, ɓa a slino migi slrahay ng'ar slra naŋ.»
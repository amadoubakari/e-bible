{
  "nom": "Matiye",
  "chapitres": [
    {
      "nom": "Sapitir 1",
      "numero": 1,
      "titres": [
        {
          "nom": "Dideˀ ngi Yesuhoy",
          "versets": [
            {
              "numero": 1,
              "description": "Yesu Kristu i dideˀ ngi Davit ati Abraham. Slimiɗ ngi dideˀ naŋhay ani:"
            },
            {
              "numero": 2,
              "description": "Abraham a yi Izak, Izak a yi Zakop, Zakop a yi Yuda ati sukum naŋhay. "
            },
            {
              "numero": 3,
              "description": "Yuda a yi Fares ati Zara, mumuŋ taŋ i Tamar. Fares a yi Esrom, Esrom a yi A ram."
            },
            {
              "numero": 4,
              "description": "A ram a yi Aminadap, Aminadap a yi Naˀasoŋ, Naˀasoŋ a yi Salmaŋ."
            },
            {
              "numero": 5,
              "description": "Salmaŋ a yi Boˀos, mumuŋ ngi Boˀos i Rahap. Boˀos a yi Yobet, mumuŋ ngi Yobet i Rut. Yobet a yi Zese."
            },
            {
              "numero": 6,
              "description": "Zese a yi Davit buy madiɗa, Davit a yi Salomoŋ ti ngwas ngi Uri zleˀe."
            },
            {
              "numero": 7,
              "description": "Salomoŋ a yi Roboˀam, Roboˀam a yi Abiya, Abiya a yi Asaf."
            },
            {
              "numero": 8,
              "description": "Asaf a yi Zosafat, Zosafat a yi Yoram, Yoram a yi Oziyas."
            },
            {
              "numero": 9,
              "description": "Oziyas a yi Yotaŋ, Yotaŋ a yi Akas, Akas a yi Ezekiyas."
            },
            {
              "numero": 10,
              "description": "Ezekiyas a yi Manase, Manase a yi Amoŋ, Amoŋ a yi Zoziyas. "
            },
            {
              "numero": 11,
              "description": "Zoziyas a yi Yekoniya ati sukum naŋhay, hirak ti taŋ mijaka Israyeley nga Babiloŋ."
            },
            {
              "numero": 12,
              "description": "A dirba taŋ misi i mijahay a Babiloŋ na, Yekoniya a yi Salatiyel, Salatiyel a yi Zorobabel. "
            },
            {
              "numero": 13,
              "description": "Zorobabel a yi Abihut, Abihut a yi Eliyakim, Eliyakim a yi Azor."
            },
            {
              "numero": 14,
              "description": "Azor a yi Sadok, Sadok a yi Asim, Asim a yi Eliyut. "
            },
            {
              "numero": 15,
              "description": "Eliyut a yi Eleyazar, Eleyazar a yi Mataŋ, Mataŋ a yi Zakop. "
            },
            {
              "numero": 16,
              "description": "Zakop a yi Zozef, zil ngi Mariya miya Yesu mazilaka Kristu."
            },
            {
              "numero": 17,
              "description": "Zle avu Abraham hã avu Davit na, a gi le dideˀ dideˀ kuruˀ nga mufaɗa. Zle avu Davit hã avu taŋ mijaka Israyeley nga Babiloŋ na, a gi le dideˀ dideˀ kuruˀ nga mufaɗa. Zle avu taŋ misi i mijahay a Babiloŋ hã avu taŋ miyaka Kristu na kwana, a gi le dideˀ dideˀ kuruˀ nga mufaɗa ma."
            }
          ]
        },
        {
          "nom": "Ɓi ngi yi Yesu",
          "versets": [
            {
              "numero": 18,
              "description": "Taŋ miyaka Yesu Kristu na, ɓi naŋ a zli anihĩ: Mariya, mumuŋ naŋ, i meketeŋ ngi Zozef, amma zle ti taŋ muɗuvam vu t'aruŋ si na, Mariya a gi hur ti gidaŋ ngi ˀUf Mipal."
            },
            {
              "numero": 19,
              "description": "Zil naŋ Zozefe, i mbur mikaslsla, yo naŋ anta wuɗ ɓa a njikaŋ a wuzla mizli ta, amma a wuɗ ɓa a pulaŋ mbak ti mi yaŋ yaŋ si."
            },
            {
              "numero": 20,
              "description": "Ti naŋ mawuluk kanah na, modro ngi Bumbulvuŋ a bigaŋ vu ar musuwun, a ɓaŋ: «Zozef, dideˀ ngi Davit, ki zluwun ta, zuɓa ngwas ɗik Mariya ngi hay ɗiki, asi naŋ migi hur na, i slra ngi ˀUf Mipal."
            },
            {
              "numero": 21,
              "description": "A sa yi mangal mizile, kisa zila Yesu, asi i naŋ masa laha mizli naŋhay avu mungra taŋhaya.»"
            },
            {
              "numero": 22,
              "description": "A gi kahana, ɓa ɓi ngi Bumbulvuŋ mijiviɗ miɓa zleˀe na, a gi muduba, a ɓi na:"
            },
            {
              "numero": 23,
              "description": "«Ani zuŋ diili mungbuˀo kine a sa gi hur, a sa yi mangal mizile. A sa zilaka Emanuyel.» Mbiɗeˀvra: «Buymisemuŋ naŋ da ati ndra.»"
            },
            {
              "numero": 24,
              "description": "Zozefe mupuɗuk na, a ga kaɓa modro ngi Bumbulvuŋ miɓaŋ di tuwaŋ, dar a zuɓa ngwas naŋ Mariya ngra hay naŋ."
            },
            {
              "numero": 25,
              "description": "Amma a gi di ngwas ta, hã Mariya a ya mangala cak, joˀ Zozef a caŋ slimiɗe Yesu."
            }
          ]
        }
      ]
    },
    {
      "nom": "Sapitir 2",
      "numero": 2,
      "titres": [
        {
          "nom": "Misi sinmijileŋhey musoko puraka Yesu",
          "versets": [
            {
              "numero": 1,
              "description": "Ti Herod mazum buy na, a ya ka Yesu a Beteleyem, hirwuy Yude. A dirba nah, misi sinmijileŋhey a soko tisi pas ngi miprik nga Zeruzaleme. "
            },
            {
              "numero": 2,
              "description": "Dar a cufuɗam mizli: «Buy madiɗa ngi Yudehey miyaka wurenna na, naŋ amaka? I puroko bangay naŋ le zle tisi pas ngi miprike, i soko na, ɓa i dilkam a mbuŋ naŋ.»"
            },
            {
              "numero": 3,
              "description": "Herod buy madiɗa, micina labara nah na, a muɗaŋ didak le, naŋ ati mizli ngi Zeruzalemey gar."
            },
            {
              "numero": 4,
              "description": "Joˀ a kuso masay madiɗa hay ati buy ngi ɓimujuwa ngi wuzla mizli naŋhaya, a cufuɗa taŋ: «A sa ya ka Mesi na zleˀe amaka?»"
            },
            {
              "numero": 5,
              "description": "Mizli a mbiɗakaŋ di: «A Beteleyem, hirwuy Yude, asi mijiviɗ a toho le zleˀe, a ɓi na:"
            },
            {
              "numero": 6,
              "description": "«Ka Beteleyem, hirwuy Yude, ki prok miwãˀ ngi wuzla walahay madiɗa ngi si ruwuy Yudeheye ta, asi buy masa jigina Israyel, mizli ɗuwoy na, a sa bo tivi ka.»"
            },
            {
              "numero": 7,
              "description": "Dar Herod a zilo misi sinmijileŋhey tuwa ti mi yaŋ yaŋ, a cufuɗa taŋ, ɓa a si na hin taŋ mupuraka bangay na."
            },
            {
              "numero": 8,
              "description": "Joˀ a slina taŋ nga Betelyeme, a ɓa taŋ: «A ram, jikam slimiɗ kuy kuy vur mangala. Da ki lumaka le na, kisa ɓikiy di, ɓa i ra huruk huruk a mbuŋ naŋ aya.»"
            },
            {
              "numero": 9,
              "description": "A dirba buy miɓa taŋ kanah na, misi sinmijileŋhey a cohom, bangay taŋ mupuroko di zle tisi pas ngi miprik tuwa, ara ru a mbuŋ taŋ, hã ara cici ar li mangal misi anga na."
            },
            {
              "numero": 10,
              "description": "Taŋ mupuraka bangaya na, a mumulom haɗi teˀe."
            },
            {
              "numero": 11,
              "description": "A cam ngi haya, a lumaka mangal ati mumuŋ naŋ Mariya. A girdaˀam, a dilkam a mbuŋ naŋ. A wunaka akoti taŋhaya, dar a vulakaŋ urdi hirnga , mukuturɓuy ngi zlum ti zlum waɗ urdi mukuturɓuy."
            },
            {
              "numero": 12,
              "description": "A dirba nah, Buymisemuŋ a ɓa taŋ ɗaˀ ɗaˀ ar musuwun, ɓa a mam bal ti vu Herodo mata. Joˀ a cohom nga hirwuy taŋ tir jiviɗ mekelem."
            }
          ]
        },
        {
          "nom": "Zozef ati Mariya mikilam ti mangal taŋ nga Ezipte",
          "versets": [
            {
              "numero": 13,
              "description": "A dirba misi sinmijileŋhey mucohom na, modro ngi Bumbulvuŋ a biga vu da Zozef ar musuwun, a ɓaŋ: «Slikiɗ, zuɓa mangal ati mumuŋ, kil nga hirwuy Ezipte, cifi a diga, sey ya misa ɓuw le mawa, asi Herod a sa sipa mangala, ɓa a zizaŋ.»"
            },
            {
              "numero": 14,
              "description": "Zozef a slikiɗ, a zuɓa mangal ati mumuŋ naŋ, a cohom ngi duvuɗo nga hirwuy Ezipte."
            },
            {
              "numero": 15,
              "description": "A cifi a diga hã Herod a mucu. A gi kahana, ɓa ɓi ngi Bumbulvuŋ mijiviɗ miɓa zleˀe na, a gi muduba, asi a ɓi na: «Yi zilo mangal ɗu ti Ezipte.»"
            }
          ]
        },
        {
          "nom": "Mingizlaka ziri mizilehey",
          "versets": [
            {
              "numero": 16,
              "description": "Herodo mupura misi sinmijileŋhey tuwa migam di jalaɓi na, a zuɓ himaˀ haɗi, a slin ɓa ara kiɗaka ziri mizile ngi Beteleyemey ati ngir prok naŋhaya cek vagay vagay, zle avu ziri gazahay hã avu ziri misi vi cuw cuwoy, weˀ avu hin misi sinmijileŋhey miɓakaŋ di tuwa."
            },
            {
              "numero": 17,
              "description": "Ɓi ngi mijiviɗ Zeremi miɓa na, a gi le muduba:"
            },
            {
              "numero": 18,
              "description": "«A cinam ara wudam a Rama, ara tuwam, ara irslikam haɗa haɗa. I Rasel matuwuy asi ziri naŋhay. Anta ngum taˀa tuwuyo ta, asi ziri naŋhaya t'anta mata.»"
            }
          ]
        },
        {
          "nom": "Zozef ati Mariya mimam ti Ezipte nga Nazaret",
          "versets": [
            {
              "numero": 19,
              "description": "A dirba Herod mumuc so na, modro ngi Bumbulvuŋ a biga vu da Zozef ar musuwun a Ezipte,"
            },
            {
              "numero": 20,
              "description": "a ɓaŋ: «Slikiɗ, zuɓa mangal ati mumuŋ, mam nga hirwuy Israyel a muŋ, asi mizli mawuɗam kiɗa mangal vagay tuwa, a micam le.»"
            },
            {
              "numero": 21,
              "description": "Zozef a slikiɗ, a zuɓa mangal ati mumuŋ, a mam nga hirwuy Israyel a muŋ."
            },
            {
              "numero": 22,
              "description": "Amma Zozef micina Arkelawus i buy madiɗa ngi si ruwuy Yude ar li ngi cine naŋ Herod na, a zluwun ngi mi nga diga. Ar nah na, Buymisemuŋ a ɓaŋ ɗaˀ le ar musuwun, ɓa a ngizli, ara cifi angi hirwuy Galile. "
            },
            {
              "numero": 23,
              "description": "Vurˀe, a ru, ara cifi angi walahay mazilaka Nazarete. A gi kahana na, ɓa ɓi mijiviɗey miɓaka zleˀe na, a gi muduba: «A sa zilaka mbur Nazaret.»"
            }
          ]
        }
      ]
    },
    {
      "nom": "Sapitir 3",
      "numero": 3,
      "titres": [
        {
          "nom": "Zaŋ mici mizli ar yam mitil mi",
          "versets": [
            {
              "numero": 1,
              "description": "Ti di nah na, Zaŋ mici mizli ar yam ar ɓuh ngi Yude, a til mi: "
            },
            {
              "numero": 2,
              "description": "«Mbuɗaka mevele, asi Zumabuy ngi muŋ a ndilo le gweˀe!» "
            },
            {
              "numero": 3,
              "description": "Zaŋ i mbur mijiviɗ Ezayi miɓa ɓi naŋ zleˀe ani tuwa: «Mbur ara til mi a wuzlaɓuh: ‹Ɗiyaka jiviɗ da Bumbulvuŋ. Cicakaŋ jiviɗ naŋhaya cir cir.›»"
            },
            {
              "numero": 4,
              "description": "Zaŋ a ki zana mijaka ti ngwic ngi zlogomo, a juwa kwacaya wak ti kanda ngi garak, gwat ngi zum naŋ i yuk ati mam ngi ɓuh."
            },
            {
              "numero": 5,
              "description": "Ar nah na, Zeruzalemey, Yudehey gar ati mizli ngi ciki mizaw Zurdeŋhey gar na, a soko ng'avaŋ."
            },
            {
              "numero": 6,
              "description": "A njikaka mungra taŋhaya, joˀ Zaŋ a ca taŋ ar yam a mizaw Zurdeŋ."
            },
            {
              "numero": 7,
              "description": "Zaŋ mupura Farisahay ati Sadukihey haɗi masoko ng'avaŋ, ɓa a ca taŋ ar yam na, a ɓa taŋ: «Kum sukwi ngi kwecesley, muɓukum di i wa kisa laham avu himaˀ Buymisemuŋ masa njuyo di na ka?"
            },
            {
              "numero": 8,
              "description": "Gam gwat mezle mabiga ki mbiɗaka mevele le n'ayɗi!"
            },
            {
              "numero": 9,
              "description": "Ki wulkam a mevel kumo: ‹Abraham i dideˀ ndra si mana› na, ki ɓam ta. Vurˀe, yi ɓukum na, ko ɗugur hanayna kwana, Buymisemuŋ a tiri taŋ ziri ngi Abrahamay gu."
            },
            {
              "numero": 10,
              "description": "Sliŋ ngi zlimbe a ro taˀ avu slaslalak ngi widiseye si. Widis mayi mezle ta gar na, a sa ngumaka avra, a sa hizigaka ng'ar vu."
            },
            {
              "numero": 11,
              "description": "«Ya i cukum ar yam na, ɓa a sin ki mbiɗaka mevele le. Amma mbur masa sawa a dirba ɗu na, naŋ a sacukum ar ˀUf Mipal waɗ ar vu. Naŋ gidaŋ fineˀ ya, ko tarak naŋ kwana, yi ndila ngi cuk naŋ ta."
            },
            {
              "numero": 12,
              "description": "Naŋ kaw ti gungwa ngi kufa daw a haŋ, a sa kufa dawa kaf kaf. A sa pa daw naŋ nga dirgwaɗ, cekwesl naŋ kwana, a sa pa ng'ar vu mamuc ta wãˀ, ɓa a wur.»"
            }
          ]
        },
        {
          "nom": "Zaŋ mica Yesu ar yam",
          "versets": [
            {
              "numero": 13,
              "description": "Akẽh na, Yesu a so baɗ ti Galile ng'avi Zaŋ, sesẽŋ a mizaw Zurdeŋ ɓa a caŋ ar yam."
            },
            {
              "numero": 14,
              "description": "Amma Zaŋ a ngum zleˀe ta, dar a ɓa Yesu: «Anja i ka maciy ar yama jak ayɗi! Ka ki so ng'avi ya mbri mbri maka?»"
            },
            {
              "numero": 15,
              "description": "Amma Yesu a mbiɗaŋ di: «Tuɓa ɗagay si. Gwat Buymisemuŋ mawuɗ na, a zlir le sey i gaka kanah.» Joˀ Zaŋ a tiɓa muduba."
            },
            {
              "numero": 16,
              "description": "A dirba Zaŋ mica Yesu ar yama na, Yesu a bi tir yama ng'avra. Hirak ti nah na, birngiŋ ngi muŋ a wucuh wucah, a pura ˀUf ngi Buymisemuŋ mapo sar nga hirnga naŋ kaɓa gonoko. "
            },
            {
              "numero": 17,
              "description": "Dar ˀay a cino baɗ a muŋ: «Hana i mangal ɗu, ya mawuɗ haɗa, ya hĩhĩyaŋ ɓa i winaŋ.»"
            }
          ]
        }
      ]
    },
    {
      "nom": "Sapitir 4",
      "numero": 4,
      "titres": [
        {
          "nom": "Satan mitikina Yesu",
          "versets": [
            {
              "numero": 1,
              "description": "Akẽh na, ˀUf ngi Buymisemuŋ a ngi hirnga ti Yesu nga wuzlaɓuh, ɓa Satan a tikinaŋ a diga."
            },
            {
              "numero": 2,
              "description": "Yesu a gi dalyam hiipas hiipas kukur mufaɗ, duvuɗ duvuɗ kukur mufaɗ a wuzlaɓuh a diga. A dirba nah na, may a jaŋ."
            },
            {
              "numero": 3,
              "description": "Mitikina vu a kirih ng'avaŋ, a ɓaŋ: «Da ki Mangal ngi Buymisemuŋ na, ɓa ɗugur hanayna, ɓa a tiram ɗafahay sini.»"
            },
            {
              "numero": 4,
              "description": "Yesu a mbiɗaŋ di: «A tohoko na: ‹Mbur a ndir tisiifa ti ɗaf pal naŋ ta, amma ti ɓi gar mabo ti balam Buymisemuŋ.›»"
            },
            {
              "numero": 5,
              "description": "Dar Satan aru ti Yesu ng'ar walahay Zeruzalem, walahay mipal , a jiɗ di nga hirngi hay ngi Bumbulvuŋ,"
            },
            {
              "numero": 6,
              "description": "a ɓaŋ: «Da ki Mangal ngi Buymisemuŋ na, hil sar nga ruwuy, asi a tohoko na: ‹Buymisemuŋ a sa ɓa modro naŋhay vur ka, a sa puˀukuw paˀ paˀ a haŋ taŋhay, vur ka masa dunuko sar avu ɗugur.›»"
            },
            {
              "numero": 7,
              "description": "Yesu a mbiɗaŋ di: «A tohoko ma na: ‹Ki tikina Bumbulvuŋ Buymisemuŋ ɗike ta.›»"
            },
            {
              "numero": 8,
              "description": "Satan a jiɗ di nga hirnga muwã migila haɗi ma, a bigaŋ buy mazumaka ar duniya gar ati gidaŋ taŋhay,"
            },
            {
              "numero": 9,
              "description": "a ɓaŋ: «Da ki ra huruk a mbuŋ ɗu, ki ra putukul a mbuŋ ɗu na, i sa vuluw gwat tayna cek da ka.»"
            },
            {
              "numero": 10,
              "description": "Joˀ Yesu a ɓaŋ: «Kirih kileŋ avu ya, Satan! Asi a tohoko na: «Ki sa putukul a mbuŋ Bumbulvuŋ Buymiseuŋ ɗik, yo kisa huruk huruk a mbuŋ naŋ pal naŋ tewle.»"
            },
            {
              "numero": 11,
              "description": "Angi nah na, Satan a pulaŋ muduba, joˀ modrohoy a kiraham ng'ava, a gakaŋ gwat naŋ mawuɗo."
            }
          ]
        },
        {
          "nom": "Yesu mizla gi slra a Galile",
          "versets": [
            {
              "numero": 12,
              "description": "Ti Yesu micina a jaka Zaŋ le ar dangay na, a cuh nga Galile."
            },
            {
              "numero": 13,
              "description": "A pula Nazarete, ara cifi a Kapernahum, walahay misi a mi yam madiɗa, angi hirwuy ngi Zabuloŋ ati Neftali,"
            },
            {
              "numero": 14,
              "description": "ɓa ɓi ngi mijiviɗ Ezayi miɓa zleˀe na, a gi muduba:"
            },
            {
              "numero": 15,
              "description": "«Hirwuy ngi Zabuloŋ ati ngi Neftali, i hirwuy misi a ciki jiviɗ ngi mubuliy, hirwuy ngi dubazaw Zurdeŋ, angi hirwuy Galile, sukwi ngi duniyahay micifam angaŋ!"
            },
            {
              "numero": 16,
              "description": "Mizli micifam ar luvuŋ na, a puram li minjahha le ciɗak ciɗaka. Mizli micifam ar li mitimbiɗim ngi mizli mumucahay na, li minjahha a go le ciɗak ciɗak ar taŋ.»"
            },
            {
              "numero": 17,
              "description": "Zle ti nah na, Yesu a zla a til mi, a ɓi: «Mbiɗaka mevel kumoyo, asi Zumabuy ngi muŋ a ndilo le gweˀe.»"
            }
          ]
        },
        {
          "nom": "Yesu mizila mizli miji kilifey mufaɗ",
          "versets": [
            {
              "numero": 18,
              "description": "Ti Yesu macuh deŋŋe ti mi yam madiɗa ngi Galile na, a pur mizli sukumuŋhoy cuw, Simoŋ mazilaka Piyer ati Andre. I miji kilifey, ara hizigam zuva ng'ar yam."
            },
            {
              "numero": 19,
              "description": "Dar a ɓa taŋ: «Soko asi ya, yi sa tiri ti kum miji mizli.»"
            },
            {
              "numero": 20,
              "description": "A pulaka zuva taŋhaya kutum, dar a ram aseˀeŋ."
            },
            {
              "numero": 21,
              "description": "Yesu a kirih nga mbuŋ ma na, a pur mizli sukumuŋ mekelemey cuw ma, i Zak ati Zaŋ, ziri ngi Zebedehey. Taŋ ati cine taŋ Zebede a hur palalam taŋ, ara ɗiyam zuva taŋhay. Dar Yesu a zila taŋ."
            },
            {
              "numero": 22,
              "description": "Angi nah vuna si na, a pulaka palalam taŋ ati cine taŋ a mi yama, a ram asi Yesu tuwa."
            }
          ]
        },
        {
          "nom": "Yesu mudubun gwat da mizli, yo naŋ mumbul misi jijihey",
          "versets": [
            {
              "numero": 23,
              "description": "A dirba nah na, Yesu a bula hirwuy Galile gar, a dubuna gwat da mizli ar hay ngi dira dibiɗ taŋhaya, a til mi ti Ɓimezle ngi Zumabuyo, a mbul misi jijihey wal wal ati misi ble ngi wuzla mizli gar."
            },
            {
              "numero": 24,
              "description": "Slimiɗ naŋ a zil asi hirwuy Siri gar. Joˀ a sakaŋ ti mizli masam bonoy ti jijihey wal wal cek, misi setenehey a hirnga, midiɗa kulihey ati mizli muhulɓahay gar, dar Yesu a ɗiya taŋ. "
            },
            {
              "numero": 25,
              "description": "Zigiduw haɗi maram aseˀe, mizli musoko ti Galile, ti Dekapol, ti Zeruzalem, tir hirwuy Yude waɗ ngi dubazaw Zurdeŋhey."
            }
          ]
        }
      ]
    },
    {
      "nom": "Sapitir 5",
      "numero": 5,
      "titres": [
        {
          "nom": "Yesu mudubuna gwat da mizli a muwã sap",
          "versets": [
            {
              "numero": 1,
              "description": "Yesu mupura zigiduw haɗi na, a jiɗ nga muwã, a cifi joˀ. Mizli ngi seˀehey a kiraham ng'avaŋ."
            },
            {
              "numero": 2,
              "description": "Joˀ Yesu a zla a dubuna taŋ gwat:"
            }
          ]
        },
        {
          "nom": "Mumul migisiŋ gisiŋ",
          "versets": [
            {
              "numero": 3,
              "description": "«Yawwa, mizli misi murgahay a mevele, a roko ar wuya: asi Zumabuy ngi muŋ inga taŋ."
            },
            {
              "numero": 4,
              "description": "Mizli miteˀteˀhey a roko ar iwuya: asi a sa zumaka hirwuy Buymisemuŋ miɓa taŋ di ɗaˀ le na."
            },
            {
              "numero": 5,
              "description": "Mizli matuwam a roko ar iwuya: asi Buymisemuŋ a sa tikina taŋ, a taˀaka tuwuyo."
            },
            {
              "numero": 6,
              "description": "Mizli misi ti may ati madalyam ngi gi gwat mijeŋŋe a roko ar wuya: asi Buymisemuŋ a sa kiɗa taŋ maya."
            },
            {
              "numero": 7,
              "description": "Mizli mapuram ircece da mizli mekelemeye, a roko ar wuya: asi Buymizemuŋ a sa pura taŋ ircece."
            },
            {
              "numero": 8,
              "description": "Mizli misi ti mevel purlahay, a roko ar wuya: asi a sa puraka Buymisemuŋ."
            },
            {
              "numero": 9,
              "description": "Mizli magam gwat ɓa mizli a cifam zuy zuyo, a roko ar wuya: asi a sa zilaka taŋ ziri ngi Buymisemuŋhoy."
            },
            {
              "numero": 10,
              "description": "Mizli misi ara sipaka taŋ nder nder asi taŋ magam gwat Buymisemuŋ mawuɗo, a roko ar wuya: asi Zumabuy ngi muŋ inga taŋ."
            },
            {
              "numero": 11,
              "description": "Da mizli ara zukum, da ara supukum nder nder, da a roko slam slir lambaˀ lambaˀ a hirnga kum asi ya na, yawwa, mumulom. "
            },
            {
              "numero": 12,
              "description": "Mumulom, zluzluɓam, asi a sa wurkukum haɗi a muŋ, vur mijiviɗ mudumbuŋhoy ar kumo, a sipaka taŋ le nder nder zleˀe kanah ya."
            }
          ]
        },
        {
          "nom": "Mandaŋ ati li minjahha",
          "versets": [
            {
              "numero": 13,
              "description": "«Kum i mandaŋ ngi si ruwuy. Amma da lemme ngi mandaŋ a susuyum le na, a tiri lemme a muŋ gu mbri mbri maka? Ɓa a tiri gwat lambaˀ le wãˀ, sey a bgukoko avra, joˀ mizli a kirpaka asi sar."
            },
            {
              "numero": 14,
              "description": "«Mapusluɗaka duniya njahha i kum. Walahay mipaka le ar li miɗagar na, a ɗum ta."
            },
            {
              "numero": 15,
              "description": "Anta jam vu avu lampe, ɓa a caka kulaˀ asi kisa ta, sey a ɗuvaka taˀ ar li ɗuf naŋ a muŋ, ɓa a pusluɗa li da mizli ngi hayaya gar."
            },
            {
              "numero": 16,
              "description": "Naŋ kine ya, anja li minjahha kum a pusluɗ a mihiri mizli, ɓa taŋ mapuraka mezle kum magaka na, a gaka dudok da Cine kum misi a muŋ."
            }
          ]
        },
        {
          "nom": "Yesu mudubuna gwat da mizli ar ɓimujuwa",
          "versets": [
            {
              "numero": 17,
              "description": "«Ɓimujuwa malla ɓi ngi mijiviɗey na, anja ki wulkam kaɓa yi so kiɗa taŋ avra ta. Yi so ɓa ngi kiɗa taŋ avra ta, amma ɓa yi ga taŋ wãˀ jaka."
            },
            {
              "numero": 18,
              "description": "Gisiŋ, yi ɓukum na: ɓa hã muŋ ati hirwuy a sa kiɗam mi na, ko gwat meciɗek mineˀ ar Ɓimujuwa masa kiɗ avra anta, sey da gwatay a gam le cek far."
            },
            {
              "numero": 19,
              "description": "Ɓi meciɗek ngir ɓimujuwa, da mbur a ngila le, yo ara dubuna da mizli mekelemeye, ɓa a gam kanah ya na, mbur nah, a sa zilaka mbur mizlew muwãˀ ar Zumabuy ngi muŋ. Amma ɓimujuwa, da mbur ara ja a hirnga, yo ara dubuna da mizli mekelemeye, ɓa a gam kanah ya na, mbur nah, a sa zilaka mbur madiɗa ar Zumabuy ngi muŋ."
            },
            {
              "numero": 20,
              "description": "Vurˀe, yi ɓukum na: da kum anta gam gwat Buymisemuŋ mawuɗo, fineˀ ngi buy ngi ɓimujuwahay ati ngi Farisahaya ta na, kum anta sa cam ar Zumabuy ngi muŋ ta wãˀ."
            }
          ]
        },
        {
          "nom": "Dubun ar ɓi ngi ji mevel",
          "versets": [
            {
              "numero": 21,
              "description": "«Ki cinaka le, a ɓaka dideˀ kumoyo zleˀe na: ‹Ki kiɗ hirnga ta, ko wa gar mikiɗ mbur le vagay na, a sa ram di nga mbuŋ mbur migi kiita.›"
            },
            {
              "numero": 22,
              "description": "Amma ya i ɓukum na: ko wa gar miji mevel le ar sukum naŋ na, a sa ram di nga mbuŋ mbur migi kiita. Ko wa gar miɓa sukum naŋ le: ‹gilaw› na, a sa ram di nga mbuŋ mizli madiɗa migi kiitahay, ko wa gar miɓa sukum naŋ le: ‹mibirnga› na, a ndila le ngi hizigaŋ ng'ar vu."
            },
            {
              "numero": 23,
              "description": "Vurˀe, da ki ru ti gwat ɗik ngi gi sedege le ar li gi mikuli da Buymisemuŋ, yo da kisa wuluk le ŋkeŋ, ɓi ada ngi ɗiy ar wala kum ati sukum ɗike na,"
            },
            {
              "numero": 24,
              "description": "pula gwat ɗik ngi gi sedege na a mbuŋ li gi mikuli a mbuŋ Buymisemuŋ, ara ɗiyam ɓi ati sukum ɗik na ɗagay, a dirba nah, so ga sedege ɗik da Buymisemuŋ so."
            },
            {
              "numero": 25,
              "description": "«Da mbur a widi ti ka le, yo ki ra ram cuw cuw kum a jiviɗ aruŋ na, wus vu kutum ɓa ki ɗiyaka ɓi nah. Vur naŋ masa vuluw asi haŋ ngi mbur migi kiita, migi kiita kwana, a sa vuluw asi haŋ ngi sojehey, naɓa sojehey a sa kukuw ar dangay."
            },
            {
              "numero": 26,
              "description": "Gisiŋ, yi ɓuw na: k'anta sa bo tir dangaya ta wãˀ, sey da ki wurka le, ko sisi tekeɗe a ndir ta."
            }
          ]
        },
        {
          "nom": "Dubun ar ɓi ngi madama",
          "versets": [
            {
              "numero": 27,
              "description": "«Ki cinaka le, a ɓam zleˀe na: ‹Ki gi madama ta.›"
            },
            {
              "numero": 28,
              "description": "Amma ya i ɓukum na: ko wa mupur ngwas le, a hĩyã le, ɓa a hin di na, kite a gi di madama le a mevele si."
            },
            {
              "numero": 29,
              "description": "«Da hiri ɗik vay hazumo, ara hizigiɗuw ɓa ki gi mungra na, huzlugo avra, hiziga kileŋ avu ka. Zuwen hiri ɗik purla mazizi, a funa taŋ masa hizigaka vu ɗik gar ng'ar vu na le."
            },
            {
              "numero": 30,
              "description": "Yo da i haŋ ɗik vay hazum mahizigiɗuw ɓa ki gi mungra na, buko avra, hiziga kileŋ avu ka. Zuwen haŋ ɗik purla mazizi, a funa ka masa ci ar vu ti dumvu ɗik wãˀ na le.»"
            }
          ]
        },
        {
          "nom": "Dubun ar ɓi ngi ɓula ngwas",
          "versets": [
            {
              "numero": 31,
              "description": "«A ɓam zleˀe ma na: ‹Da mbur a wuɗ ɓula ngwas naŋ le na, sey a vulaŋ ɗerewol mabiga a ɓula le.›"
            },
            {
              "numero": 32,
              "description": "Amma ya i ɓukum na: da mbur a ɓula ngwas naŋ le, yo da ngwas nah a sliˀi mbur mekelem le na, naɓa a ɓula nga gi madama, sey da a zuɓam vu zleˀe ka ɓimujuwa mawuɗ ta far  Mbur muzuɓa ngwas nah le kwana, naɓa ara gi madama ya."
            }
          ]
        },
        {
          "nom": "Dubun ar ɓi ngi hudum",
          "versets": [
            {
              "numero": 33,
              "description": "«Ki cinaka le ma, a ɓaka mizli misi zleˀeheye na: ‹Ki ngila hudum ɗike ta, amma ka muhudum le a mbuŋ Bumbulvuŋ na, ga cummo.›"
            },
            {
              "numero": 34,
              "description": "Amma ya i ɓukum na: anja ki hudumom ta wãˀ si, ko ti birngiŋ ngi muŋ, asi i li cifi ngi Buymisemuŋ,"
            },
            {
              "numero": 35,
              "description": "ko ti hirwuy, asi i li ɗuva sar naŋ, ko ti Zeruzalem, asi i walahay madiɗa ngi buy madiɗa."
            },
            {
              "numero": 36,
              "description": "Ki hudum ko ti hirnga ɗik vuna ta ma, asi ko ngwic ngi hirnga ɗik pal, ki tiri di babara malla titra gu ta."
            },
            {
              "numero": 37,
              "description": "Kum ɓam jak na: ‹haˀaw› malla ‹ˀŋ ŋ› tewle si, asi mingiɓi mekelem ameˀe gar na, a bo ti vu Satan."
            }
          ]
        },
        {
          "nom": "Dubun ar ɓi ngi pula cuwal",
          "versets": [
            {
              "numero": 38,
              "description": "«Ki cinaka le, a ɓam zleˀe na: ‹Hiri a wurkaka ti hiri, sliŋ a wurkaka ti sliŋ.›"
            },
            {
              "numero": 39,
              "description": "Amma ya i ɓukum na: mbur mugukum malambaˀ le na, ki pulaka cuwal naŋ ta. Da mbur a cuw babarva le avu kwala vay hazum na, mbiɗaŋ vay mekeleme ma jaka."
            },
            {
              "numero": 40,
              "description": "Da mbur a wuɗ widi ti ka le, ɓa a tiɓa zana ngi si dawra ɗike na, pula a tiɓa dawra vuna wãˀ si."
            },
            {
              "numero": 41,
              "description": "Da mbur ara tikuw ˀay ɓa ki ru kilometir pal na, aru kilometir cuw wãˀ si."
            },
            {
              "numero": 42,
              "description": "Da mbur a cufuɗ gwat le avu ka na, vulaŋ. Da mbur ara wuɗ didiɗa gwat avu ka na, ki zlikaŋ ta."
            }
          ]
        },
        {
          "nom": "Ɓi ngi wuɗa mesene kumoy",
          "versets": [
            {
              "numero": 43,
              "description": "«Ki cinaka le, a ɓam zleˀe na: ‹Wuɗ mbur cil ɗike, yo hirsa mesene ɗike.›"
            },
            {
              "numero": 44,
              "description": "Amma ya i ɓukum na: wuɗam mesene kumoy, mizli masupukum nder nder na, diram dibiɗ vur taŋ,"
            },
            {
              "numero": 45,
              "description": "ɓa kisa tiram ziri ngi Cine kum misi a muŋ. Asi Cine kumo, ara bo ti pas ar mizli misi moˀorehey ati mizli mezleheye, ara ga vuŋ da mizli gar magam gwat naŋ mawuɗo ati magam gwat naŋ mawuɗ ta."
            },
            {
              "numero": 46,
              "description": "Da ki wuɗama, sey mizli mawuɗokum si na, kisa lumam di i wuruk wana maka? Ko micikila buutuhoy kwana, ara gam kanah ya ta kwa?"
            },
            {
              "numero": 47,
              "description": "Da ki jam haŋ sey da sukum kumoy si na, ɓa ki gam di i gwat mupuɗaw kwa? Ko mizli duniyahay kwana, ara gam kanah ya ta kwa?"
            },
            {
              "numero": 48,
              "description": "Kumo so na, ndiram mezlehey wãˀ kaɓa Cine kum misi a muŋ i mezle wãˀ na ya."
            }
          ]
        }
      ]
    },
    {
      "nom": "Sapitir 6",
      "numero": 6,
      "titres": [
        {
          "nom": "Gwat ngi vul da misi murgahay",
          "versets": [
            {
              "numero": 1,
              "description": "«Gwat kum magaka ar sipi jiviɗ kumo, jam lesl, anja ki gaka a mihiri mizli ɓa a purukum ta. Da kanah na, naɓa Cine kum misi a muŋ anta sa wurkukum ta."
            },
            {
              "numero": 2,
              "description": "Mizli miɓi mi cuw cuwoyo, a vulaka gwat da misi murgahaya ar hay ngi dira dibiɗey, yo a jiviɗ madiɗahay, a tilam di mi ɓa mizli a gaka taŋ dudoko. Gisiŋ, yi ɓukum na: taŋ a lumaka migir taŋ le si. Amma ka, da ki ra vul gwat da misi murgahay na, anja ki gi ka taŋ na ta."
            },
            {
              "numero": 3,
              "description": "Da ka, ki ra vul gwat da misi murgahay na, gwat haŋ vay hazum ɗik maga na, anja haŋ gula ɗik a si na ta."
            },
            {
              "numero": 4,
              "description": "Anja gwat ɗik ka mavula a ndir i gwat miyaŋŋa, ɓa Cine ɗik mapur ar li miyaŋŋa na, a sa wurkuw minjeˀe."
            }
          ]
        },
        {
          "nom": "Dira dibiɗ",
          "versets": [
            {
              "numero": 5,
              "description": "«Mizli miɓi mi cuw cuwoyo, taŋ a wuɗam dira dibiɗ taŋ deŋ ti deŋ ar hay ngi dira dibiɗey malla a mazlaka jiviɗey, ɓa mizli a puraka taŋ. Gisiŋ, yi ɓukum na: taŋ a lumaka migir taŋ le si. Amma kumo, da ki ra diram dibiɗ na, anja ki gam ka taŋ na ta."
            },
            {
              "numero": 6,
              "description": "Da ka, ki wuɗ le ɓa ki dir dibiɗ na, ci nga viŋ ɗike, gica miviŋ, tumbulo Cine ɗik misi ar li miyaŋŋa nah na, ɓa Cine ɗik mapur ar li miyaŋŋa tuwa a sa wurkuw minjeˀe."
            },
            {
              "numero": 7,
              "description": "«Da ki ra diram dibiɗ na, anja ki ɓam kwiliŋ kwiliŋ ka mizli duniyahay ta, taŋ a waka kaɓa Bumbulvuŋ a sa cine dira dibiɗ taŋ vurˀe."
            },
            {
              "numero": 8,
              "description": "Anja kumo, ki sulɓoko mi taŋ ta, asi Cine kum a si na gwat kum misi ti may naŋ le zle ti kum mucufuɗakaŋ t'aruŋ."
            }
          ]
        },
        {
          "nom": "Cine ndra misi a muŋ",
          "versets": [
            {
              "numero": 9,
              "description": "«Da ki ra diram dibiɗ na, ɓam ani: ‹Cine ndra misi a muŋ, Anja mizli a sinukuw ki Buymisemuŋ mipal."
            },
            {
              "numero": 10,
              "description": "Anja ki so zum buy a wuzla mizli. Anja gwat ka mawuɗo, a gi a ruwuy kaɓa naŋ magi a muŋ."
            },
            {
              "numero": 11,
              "description": "Vula ndra ɗaf, ndra misi ti may naŋ dana."
            },
            {
              "numero": 12,
              "description": "Pula gwat malambaˀ ndra migaka, kaɓa ndra mupulaka ngi mizli migam ndra di na ya."
            },
            {
              "numero": 13,
              "description": "Ki pula ndra i cam ar li ngi tikin ta, amma laha ndra tisi haŋ ngi Satana. [Asi Zumabuy, gidaŋ ati dudok i ngi ɗik hã ngi sete. Amin. .» ] "
            },
            {
              "numero": 14,
              "description": "«Naŋ kine, da ki ra pulaka gwat malambaˀ ngi mizli magukum di na, naɓa Cine kum misi a muŋ a sa pulukum di ya."
            },
            {
              "numero": 15,
              "description": "Amma da kum anta ki pulaka gwat malambaˀ ngi mizli magukum di ta na, naɓa Cine kum anta sa pulukum di ta ya."
            }
          ]
        },
        {
          "nom": "Dubun ar ɓi ngi dalyam",
          "versets": [
            {
              "numero": 16,
              "description": "«Da ki ra gam dalyam na, anja ki gam kaɓa ki ra likam ka mizli miɓi mi cuw cuwoy na ta. Taŋ a mbiɗaka midibiɗe, ɓa mizli a puraka taŋ ara gam dalyam. Gisiŋ, yi ɓukum na: taŋ a lumaka migir taŋ le si."
            },
            {
              "numero": 17,
              "description": "Amma ka, da ki ra gi dalyam na, njuro hirnga ɗike, buna hiri ɗike,"
            },
            {
              "numero": 18,
              "description": "ɓa mizli a sinaka ki ra gi dalyam ta. Sey Cine ɗik misi akẽh ar li miyaŋŋa na masina tewle, ɓa Cine ɗik mapur ar li miyaŋŋa na, a sa wurkuw minjeˀe."
            }
          ]
        },
        {
          "nom": "Zlili ngi muŋ",
          "versets": [
            {
              "numero": 19,
              "description": "«Anja ki cikilam zlili a ruwuy misenna ta, vur a ruwuyo, tiler a zumaŋ, li mileleŋ a nduvaŋ, muhuloy kwana, a slinaka haya, a hulokoŋ."
            },
            {
              "numero": 20,
              "description": "Amma zuwen wam vu ti zlili ar li ngi muŋ. A diga ko tiler anta sa zuma ta, li mileleŋ anta sa nduva ta, muhuloy kwana, anta sa slinaka haya, ɓa a huloko ta ma."
            },
            {
              "numero": 21,
              "description": "Asi angi li zlili ɗik misi anga na, mevel ɗike, naŋ anga ya."
            }
          ]
        },
        {
          "nom": "Li minjahha ngi dumvu",
          "versets": [
            {
              "numero": 22,
              "description": "«Hiri i lampe ngi dumvu. Da hiri ɗike naŋ kuy kuy na, naɓa dumvu ɗik gar na, naŋ ar li minjahha."
            },
            {
              "numero": 23,
              "description": "Amma da hiri ɗike naŋ kuy kuy ta na, naɓa dumvu ɗik gar kwana, naŋ ar luvuŋ. Da li minjahha misi avu dumvu ɗik i luvuŋ na, kay i luvuŋ mitimbiɗim wãˀ.»"
            }
          ]
        },
        {
          "nom": "Buymisemuŋ malla zlili",
          "versets": [
            {
              "numero": 24,
              "description": "24«Ko mbur purla magi gawla ngi buyoy cuw gu anta. Malla a sa hirsa numuŋ, a sa wuɗ mekeleme, malla ta na, a sa gumbuˀ ng'avi pal numuŋ, a sa zirɗa mi ngi mekeleme. Bumbulvuŋ ati zlili, ki cifam gawla taŋ cuw taŋ gu ta."
            }
          ]
        },
        {
          "nom": "Pula vu mbak da Bumbulvuŋ",
          "versets": [
            {
              "numero": 25,
              "description": "«Vurˀe, yi ɓukum na: ɓi ngi gwat ngi zum, malla gwat ngi si, ko zana kum masa kama, ki likaka ta. Siifa kum a funa gwat ngi zumo le, dumvu kumo kwana, a funa zana ngi ki le ya ta kwa? "
            },
            {
              "numero": 26,
              "description": "Puraka ɗiyuw ngi ɓuhoy ɗagay: anta zligam gwat ta, anta gam sifi ta, anta pam gwat nga dirgwaɗ ta ma. Amma Cine kum misi a muŋ ara vula taŋ gwat ngi zumo!"
            },
            {
              "numero": 27,
              "description": "Mbur a wuzla kumo, mamurɗo hin ngi siifa naŋ ko neˀ gu ti lik naŋ na, ada kwa?"
            },
            {
              "numero": 28,
              "description": "Ki likaka zana ngi ki vur mike? Puraka matayay mafuyukom na, anta gam slra ta, anta siram gugumay ta ma."
            },
            {
              "numero": 29,
              "description": "Yo yi ɓukum na: ko Salomoŋ ti dudok naŋ kwana, a ki zana mezle ka taŋ na ɗaˀ ta."
            },
            {
              "numero": 30,
              "description": "Giziŋ misi a ɓuh dana, tiprik a sa hizigakaŋ ar vu, da Buymisemuŋ ara kaŋ zana kahana na, a sa kukum di da kumo fineˀ giziŋ vuna ta jak kwa? Kum misi tiɓi keɗeccehey!"
            },
            {
              "numero": 31,
              "description": "«Ki ɓam: ‹I sa zumam mike? I sa sam mike? Malla ‹I sa kam mike?› na, anja ki likam kanah ta."
            },
            {
              "numero": 32,
              "description": "Mizli duniyahaya, ara sipam gwat tayna ndrehhe. Amma Cine kum misi a muŋ, a si na gwat kum misi ti may naŋ na le gar."
            },
            {
              "numero": 33,
              "description": "Zuwen kam slimiɗ ar Zumabuy ngi muŋ ati gwat mijeŋŋe Buymisemuŋ mawuɗo ɗagay. Gwat tayna gar, Buymisemuŋ a sa pukum di ameˀe ma."
            },
            {
              "numero": 34,
              "description": "Ki likaka hin misi tiprike ta, hin misi tiprike, a sa lik hirnga naŋ vuna si. Hin gar na, naŋ ti gir nga naŋ, muk ti naŋ si."
            }
          ]
        }
      ]
    }
  ]
}

